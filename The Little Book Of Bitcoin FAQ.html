<div dir="rtl">
    <br>
    <h2>لیست محتویات</h2>
    <ul>
        <li>
            <p><a href="#1">‫‬‫ساتوشی‬ ‫ناکاموتو‬ ‫کیست؟‬</a></p>
        </li>
        <li>
            <p><a href="#2">‫کنترل‬ ‫بیت‌کوین‬ ‫دست‬ ‫چه‬ ‫کسی‬ ‫است؟‬</a></p>
        </li>
        <li>
            <p><a href="#3">‫ن‬‫وسان‬‫قیمت‬ ‫بیت‌کوین‬ ‫خیلی‬ ‫زیاد‬ ‫نیست؟‬</a></p>
        </li>
        <li>
            <p><a href="#4">‫پشتوانه‬ ‫ارزش‬ ‫بیت‌کوین‬ ‫چیست؟‬</a></p>
        </li>
        <li>
            <p><a href="#5">چطور می‌توان به بیت‌کوین اعتماد کرد؟</a></p>
        </li>
        <li>
            <p><a href="#6">پایداری شبکه بیت‌کوین چقدر مورد اطمینان است؟</a></p>
        </li>
        <li>
            <p><a href="#7">چرا صرافی‌های بیت‌کوین هَک می‌شوند؟</a></p>
        </li>
        <li>
            <p><a href="#8">آیا خلاف‌کاران برای مقاصد پول‌شویی از بیت‌کوین استفاده می‌کنند؟</a></p>
        </li>
        <li>
            <p><a href="#9">آیا بیت‌کوین طرح پانزی (هِرمی) است؟</a></p>
        </li>
        <li>
            <p><a href="#10">آیا بیت‌کوین یک حباب است؟</a></p>
        </li>
        <li>
            <p><a href="#11">تِتِر چیست و چگونه روی بیت‌کوین اثر می‌گذارد؟</a></p>
        </li>
        <li>
            <p><a href="#12">آیا دولت‌ها می‌توانند استفاده از بیت‌کوین را ممنوع یا شبکه آن را خاموش کنند؟</a></p>
        </li>
        <li>
            <p><a href="#13">آیا استفاده از بیت‌کوین قانونی است؟</a></p>
        </li>
        <li>
            <p><a href="#14">آیا استخراج بیت‌کوین هَدر دادن انرژی است و به محیط زیست آسیب می‌رساند؟</a></p>
        </li>
        <li>
            <p><a href="#15">ممکن است کسی بتواند شبکه بیت‌کوین را با استفاده از یک اَبَر کامپیوتر یا یک کامپیوتر کوانتومی هَک کند؟</a></p>
        </li>
        <li>
            <p><a href="#16">بیت‌کوین چطور می‌تواند غیرمتمرکز بماند؟</a></p>
        </li>
        <li>
            <p><a href="#17">آیا بیت‌کوین از حریم خصوصی حفاظت می‌کند؟</a></p>
        </li>
        <li>
            <p><a href="#18">بیت‌کوین چطور می‌تواند نیازهای ۷ میلیارد نفر را برطرف کند؟</a></p>
        </li>
        <li>
            <p><a href="#19">آیا نابرابری ثروت در بیت‌کوین وجود دارد؟</a></p>
        </li>
        <li>
            <p><a href="#20">اگر فقط ۲۱ میلیون بیت‌کوین وجود داشته باشد، چطور همه مردم جهان می‌توانند از آن استفاده کنند؟</a></p>
        </li>
        <li>
            <p><a href="#21">من استطاعت خرید بیت‌کوین را ندارم. قیمت آن خیلی بالاست!</a></p>
        </li>
        <li>
            <p><a href="#22">چگونه می‌توانم بیت‌کوین بدست بیاورم؟</a></p>
        </li>
        <li>
            <p><a href="#23">چگونه از یک کیف‌پول بیت‌کوین استفاده کنم؟</a></p>
        </li>
    </ul>
    <hr>
    <hr>
    <h2 id="1">ساتوشی ناکاموتو کیست؟</h2>
    <p>ساتوشی ناکاموتو خالق ناشناس بیت‌کوین است.</p>
    <p>طی دو سال اول بوجود آمدن بیت‌کوین، ساتوشی ناکاموتو یکی از اعضای فعال جامعه بیت‌کوین بود. ساتوشی مرتب از عقایدش درباره تکنولوژی بیت‌کوین و اثرات اجتماعی آن در اینترنت می‌نوشت و در عین حال در توسعه نرم‌افزار بیت‌کوین هم مشارکت می‌کرد. اواخر سال ۲۰۱۰ میلادی ساتوشی به کلی ناپدید شد.</p>
    <p>ساتوشی به احتمال زیاد صاحب صدها میلیون دلار بیت‌کوین است و هرکسی می‌تواند آن‌ها را روی بلاک‌چین بیت‌کوین مشاهده کند. این بیت‌کوین‌ها هرگز جابجا نشده‌اند پس ممکن است ناپدید شدن او دائمی باشد. در زمان نگارش هویت ساتوشی هنوز معلوم نشده و این مساله به یکی از رازآلودترین معماهای قرن ۲۱ام تبدیل شده است.</p>
    <hr>
    <h2 id="2">کنترل بیت‌کوین دست چه کسی است؟</h2>
    <p>کنترل بیت‌کوین دست هیچ قدرت مرکزی نیست. بیت‌کوین مدیرعامل یا هیات مدیره یا شرکتی که بر آن نظارت داشته باشد ندارد. یکی از مهم‌ترین خصوصیت‌های بیت‌کوین این است که خالق آن هیچ فعالیت و نقشی در آن ندارد.</p>
    <p>هزاران تایید کننده در سرتاسر دنیا وجود دارند که بلاک‌چین بیت‌کوین را مورد بازبینی قرار می‌دهند و  تاریخچه همه تراکنش‌های بیت‌کوین را در خود ذخیره می‌کنند. اسم این تایید کننده‌ها فول-نود است. (نرم‌افزار بیت‌کوین که  هر کسی می‌تواند با اجرا کردن آن اعتبار دفتر کل حسابداری بیت‌کوین را بازبینی و از درستی آن اطمینان حاصل کند. – م)</p>
    <p>ماینرها در سرتاسر دنیا برای ساختن بلاک‌های بیت‌کوین با هم رقابت می‌کنند. این بلاک‌ها توسط فول-نودهایی که بالاتر معرفی شدند، مورد بازبینی قرار می‌گیرند. نرم‌افزاری که این فول-نودها اجرا می‌کنند را برنامه‌نویسان بیت‌کوین نوشته‌اند. تراکنش‌هایی که داخل بلاک‌ها هستند توسط کاربران بیت‌کوین ساخته شده‌اند، حالا چه از طریق صرافی یا کیف‌پول روی تلفن همراه یا پردازش‌کننده پرداخت‌شان (منظور از پردازش‌گر پرداخت در اینجا نرم‌افزارهایی هستند که برای فروشگاه‌ها و فروشندگان امکان دریافت بیت‌کوین فراهم می‌کنند). همه این اجزا برای کارکرد بیت‌کوین ضروری هستند ولی هیچکدام از آنها بیت‌کوین را کنترل نمی‌کند.</p>
    <p>اگر یک برنامه‌نویس تصمیم بگیرد یک نرم‌افزار فول-نود خیلی متفاوت بسازد، ممکن است افراد کمی آن را اجرا کنند. اگر یک ماینر تصمیم بگیرد پنهانی بلاکی که اعتبار لازم را ندارد بسازد، فول-نودها آن بلاک را  قبول نخواهند کرد. اگر ماینرها تصمیم به کودتا بگیرند تا کاربرها را مجبور به پذیرش قابلیت‌های جدید بر روی شبکه کنند، شکست خواهند خورد چون هیچکس قادر نیست کاربران را مجبور به استفاده از نرم‌افزاری کند که نمی‌خواهند.</p>
    <p>بنابراین هر تغییر در بیت‌کوین نیاز به توافق همگانی بین همه کاربران آن دارد. از این نظر مدل حکمرانی در بیت‌کوین شبیه به توازن قوا در حکومت‌های برپایه دموکراسی است. ماینرها شبیه به قوه مجریه به کارهای اجرایی رسیدگی می‌کنند و مجری قانون هستند، برنامه‌نویسان شبیه به قوه مقننه قوانین جدید را می‌نویسند و تصویب می‌کنند، کاربران همانند قوه قضاییه کارشان اطمینان از این است که دو قوه دیگر خارج از چهارچوب قانون اساسی کاری انجام ندهند.</p>
    <h2 id="3">نوسان قیمت بیت‌کوین خیلی زیاد نیست؟</h2>
    <p>بیت‌کوین از همان سال ۲۰۰۹ که بوجود آمد، نوسانات قیمتی خیلی بالایی را تجربه کرده است. وقتی روند تغییرات قیمتی بیت‌کوین را در بلندمدت ببینیم، قیمت بیت‌کوین از روزی که پدید آمده رشد قابل توجهی داشته است. از کسری از یک دلار آمریکا تا ۱۱هزار دلار در زمان نگارش. همان‌طور که در فصل ۳ توضیح دادیم، عوامل مختلفی باعث بالا رفتن قیمت بیت‌کوین شده‌اند و این مساله به احتمال زیاد ادامه پیدا خواهد کرد.</p>
    <p>همان روزی که ساتوشی ناکاموتو بیت‌کوین را خلق کرد، سیاست پولی آن را هم تعیین نمود. هیچ فرد یا گروهی نمی‌تواند تصمیم به خلق بیت‌کوین بیشتر بگیرد یا برنامه خلق بیت‌کوین را تغییر دهد چون فول-نودها این تغییرات را قبول نخواهند کرد.</p>
    <p>در نتیجه، بیت‌کوین نسبت به دستکاری‌های بازار آسیب‌پذیرتر است چون هیچ سازوکار اصلاحیِ متمرکزی برایش وجود ندارد. بانک مرکزی می‌تواند برای حفظ پایداری قیمت‌ها، پول جدید چاپ، یا با تزریق ارز، پول تحت کنترلش را از بازار جمع کند. بیت‌کوین به‌عنوان یک ارز غیرمتمرکز فاقد هرگونه تنظیم‌کننده بازار، همچنان که توسط مردم سرتاسر دنیا مورد پذیرش قرار می‌گیرد نوسانات قیمتی را هم تجربه خواهد کرد.</p>
    <p>در علم اقتصاد ارزها باید بین ثبات قیمتیِ کوتاه مدت از راه کنترل متمرکز، یا افزایش بالقوه ارزش در بلندمدت از طریق تمرکززدایی یکی را انتخاب کنند. ساتوشی ناکاموتو غیرمتمرکز بودن را انتخاب کرد.</p>
    <p>با وجود همین نوسان قیمت، امروزه بیت‌کوین توسط مردمی که در تله سیستم‌های ناکارآمد اقتصادی گرفتارند به‌عنوان یک ابزار مالی مورد استفاده قرار می‌گیرد و این مساله باعث شده ارزش جهانی حیرت‌آوری بدست آورد. کاربرد بیت‌کوین در دور زدن تحریم، در امان ماندن از اَبَر تورم‌، مدیریت سرمایه و مقابله با نظارت مستمر دولت‌ها یا شرکت‌های بزرگ است. در حال حاضر نوسان قیمت بیت‌کوین بهایی است که صاحبان آن حاضرند بپردازند.</p>
    <h2 id="4">پشتوانه ارزش بیت‌کوین چیست؟</h2>
    <p>پاسخ کوتاه به این سوال این است: پشتوانه بیت‌کوین «مردم» هستند. سرمایه‌گذاران زیادی خریدارش هستند، پس با‌ارزش است. برای خرید بیت‌کوین تقاضای جهانی وجود دارد چون کمیاب است و بعنوان یک فن‌آوری کاربردی‌هایی دارد که هیچ ابزار مالی دیگری قادر به انجامش نیست.</p>
    <h2 id="5">چطور می‌توان به بیت‌کوین اعتماد کرد؟</h2>
    <p>دنیای مدرن امروز مملو از سیستم‌ها و دستگاه‌های پیچیده‌ای است که نمی‌توان کاملا به طرزکارشان پی‌برد ولی در عین حال مورد اعتماد ما هستند. برای استفاده از خدمات درمانی لازم نیست پزشک باشید. برای مطلع شدن از وضعیت آب و هوا لازم نیست هواشناس باشید. برای استفاده کردن از لپ‌تاپ لازم نیست مهندس الکترونیک باشید و برای سفر با هواپیما لازم نیست مهندس هوا و فضا باشید.</p>
    <p>از آنجا که در گذشته از اعتماد مردم به پول سوء‌استفاده‌های مکرر شده است، پس باید معیارهای لازم برای اعتماد به یک سیستم پولی جدید سختگیرانه‌تر باشند.</p>
    <p>اما در نهایت برای استفاده و اعتماد کردن به بیت‌کوین، نیازی نیست در آن خبره باشیم. بالاخره روزی فراخواهد رسید که دریافت و ارسال بیت‌کوین به راحتی کارکردن با ایمیل شود. اما فعلا افرادی که به بیت‌کوین علاقه دارند باید بیشتر در مورد آن تحقیق کنند. در این خصوص منابع خوبی ازجمله <a href="https://github.com/bitcoin/bitcoin">سورس نرم‌افزار بیت‌کوین</a>، کتاب‌ها، وب‌سایت‌ها، و پادکست‌های خوبی در بخش «منابع تکمیلی» معرفی شده‌اند.</p>
    <h2 id="6">پایداری شبکه بیت‌کوین چقدر مورد اطمینان است؟</h2>
    <p>اگر از بیت‌کوین به درستی استفاده شود، از هر سیستم پرداخت متمرکزی سریع‌تر، قابل اعتماد‌تر و ‌خصوصی‌تر است. سرویس‌های شرکت ویزا و مسترکارت هر از چندگاهی مختل می‌شوند. بیت‌کوین از ژانویه سال ۲۰۰۹ میلادی، یعنی از اولین روز شروع به کار آن تا امروز، ۹۹/۹۸٪ دایر و قابل استفاده بوده است. شرکت‌های صادرکننده کارت‌های اعتباری دائما اطلاعات خصوصی کاربران‌شان را به شرکت‌های تبلیغاتی می‌فروشند یا مورد حمله هَکرها قرار می‌گیرند. بیت‌کوین نمی‌تواند اطلاعات کاربرانش را به کسی بفروشد، چون تحت کنترل هیچ شخص یا گروهی نیست. بیت‌کوین برخلاف سیستم‌های پرداخت و خیلی از بانک‌ها، از سال ۲۰۱۰ که قیمت آن از ۰/۱ دلار گذشت، هیچوقت هَک نشده است. بیت‌کوینِ هیچ شخصی در شبکه بیت‌کوین تابحال به سرقت نرفته است (سرقت از صرافی‌ها و کیف‌پول کاربران ارتباطی به امنیت شبکه بیت‌کوین ندارد. – م) و این یک رکورد قابل توجه است.</p>
    <h2 id="7">چرا صرافی‌های بیت‌کوین هَک می‌شوند؟</h2>
    <p>صرافی‌های ارز دیجیتال برای سرمایه‌گذارانی که برای اولین بار بیت‌کوین می‌خرند یا از بیت‌کوین برای معامله کردن در بازارهای پول فیات یا ارزهای دیجیتال دیگر استفاده می‌کنند، خیلی محبوب هستند. درنتیجه آن‌ها از مقادیر زیادی بیت‌کوین و پول فیات کاربران‌شان نگهداری می‌کنند و این باعث می‌شود برای هَکرها و دزدان هدف‌های جذابی باشند. همچنین صرافی‌هایی که خدمات امانی برای کاربرا‌ن‌شان فراهم می‌کنند تصویر مدارک هویتی شخصی یا پاسپورت یا آدرس منزل کاربران‌شان را تحت سیاست KYC (احراز هویت مشتریان) ذخیره می‌کنند.</p>
    <p>حملات به این صرافی‌ها می‌تواند هم از بیرون، هم از داخل آن‌ها اتفاق بیفتد. حمله‌های داخلی ممکن است از سمت کارمندانی رخ دهد که سطوح دسترسی بالایی به سیستم صرافی دارند و با سوء‌استفاده از این دسترسی اقدام به دزدیدن سرمایه مشتریان می‌کنند. حمله‌های خارج از صرافی از سمت هَکرهایی انجام می‌شود که از آسیب‌پذیری نرم‌افزارها یا امنیت عملیاتیِ ضعیف یا مهندسی اجتماعی برای دزدیدن بیت‌کوین‌های صرافی استفاده می‌کنند.</p>
    <p>تا امروز صرافی‌های زیادی از جانب کارمندان یا هَکرهای ناشناس مورد حمله قرار گرفته‌اند. فقط برای نمونه می‌توان به صرافی Mt.Gox در ژاپن، Bitfinex در هنگ‌کنگ،  ‌Bitstamp در اروپا و به تازگی Quadriga در کانادا اشاره کرد. هرکدام از این حملات منجر به از دست رفتن میلیونها دلار بیت‌کوین شد. این حوادث یک هشدار خیلی جدی به کاربرانی است که بیت‌کوین‌شان را در اختیار یک صرافی قرار می‌دهند تا برای‌شان نگهداری کند. مشتریانی که از صرافی‌ها برای معامله رمزارزها استفاده می‌کنند می‌توانند به‌صورت متناوب بیت‌کوین‌هایشان را از صرافی برداشت و برای جلوگیری از از دست رفتن آن‌ها به کیف‌پول شخصی خود واریز کنند.</p>
    <h2 id="8">آیا خلاف‌کاران برای مقاصد پول‌شویی از بیت‌کوین استفاده می‌کنند؟</h2>
    <p>در یک کلام، بله. خلاف‌کاران در گذشته از بیت‌کوین برای پول‌شویی و فعالیت‌های غیر قانونی استفاده کرده‌اند و در آینده هم استفاده خواهند کرد. معروف‌ترین مورد آن سایت «سیلک‌رود» است؛ یک بازار در دارک‌نِت (به سرویس‌ها و وب‌سایت‌هایی که در شبکه ناشناس Tor وجود دارند و با مرورگرهای معمولی مثل کروم یا فایرفاکس قابل دسترسی نیستند. – م)، که برخلاف قوانین ایالات متحده با استفاده از بیت‌کوین، بستری برای خرید و فروش مواد مخدر مهیا می‌کرد.</p>
    <p>هرکس می‌تواند از بیت‌کوین استفاده کند، چون مثل تلفن همراه یا اینترنت برای استفاده کردن از آن نیاز به کسب مجوز از شخص یا نهادی نیست. اما کسی مشروعیت این ابزارها را زیر سؤال نمی‌برد یا به‌دلیل اینکه افراد خلاف‌کار از آن‌ها استفاده می‌کنند انتظار ندارد استفاده کردن از آن‌ها ممنوع شود. مردم اغلب نسبت به فن‌آوری‌های نوظهور بدبین و مشکوک هستند.</p>
    <p>در هر صورت اکثریت قاطع جرایم مالی در دنیای امروز توسط سیستم‌های مالی موجود و از طریق بانک‌ها و واسطه‌های مجاز انجام می‌گیرد. بیشتر این فریب‌کاری‌ها را دولت‌ها و شرکت‌های چندملیتی مرتکب می‌شوند تا اشخاص خلاف‌کار. دولت‌های مردم‌سالار برای فشار آوردن به بانک‌ها و جلوگیری از انجام بعضی تراکنش‌ها، قوانین ضد پول‌شویی وضع کرده‌اند، اما با وجود این هر سال بیشتر از ۱ تریلیون دلار توسط سیستم بانکی موجود در جهان پول‌شویی می‌شود. برای نمونه به تازگی افشا شده که تنها یک دفتر از بانک Danske در دانمارک توانسته است رقم خیره کننده ۲۳۰ میلیارد دلار پول‌شویی کند. این رقم از کل ارزش بازار بیت‌کوین در زمان نگارش بیشتر است.</p>
    <p>پس اگرچه خلاف‌کارها از بیت‌کوین استفاده می‌کنند، اما پول فیات را ترجیح می‌دهند.</p>
    <h2 id="9">آیا بیت‌کوین طرح پانزی (هِرمی) است؟</h2>
    <p>یک ترفند پانزی به سرمایه‌گذاران وعده سود بالا و ریسک خیلی پایین می‌دهد. پولی که از افراد پایین‌تر شبکه جمع می‌شود به عنوان سود به سرمایه‌گذاران اولیه پرداخت می‌شود. هیچ‌گونه کارِ تولیدی و سودآوری انجام نمی‌شود و سرمایه‌گذاران اولیه فقط و فقط به دنبال جذب هر چه بیشتر زیرشاخه برای خود هستند که بتوانند از سرمایه‌گذاری آن‌ها سود ببرند. وقتی هیچ سرمایه‌گذار جدیدی پیدا نشود، این طرح فرو می‌ریزد.</p>
    <p>بیت‌کوین یک طرح پانزی نیست. هیچ گروهی در بیت‌کوین وجود ندارد که برای سود رساندن به سرمایه‌گذاران اولیه، به دنبال سرمایه‌گذاران جدید باشد. اما ممکن است افرادی که این ترفندهای پانزی را طراحی می‌کنند از سرمایه‌گذاران بجای پول، بیت‌کوین قبول کنند همانطور که ممکن است هر نوع دیگری از پول را هم بپذیرند.</p>
    <h2 id="10">آیا بیت‌کوین یک حباب است؟</h2>
    <p>حباب برای یک دارایی وقتی شکل می‌گیرد که معامله‌گران بازار به یک‌باره آن را به قیمتی خیلی بالاتر از ارزش بنیادی آن بخرند. حباب وقتی می‌ترکد که سرمایه‌گذاران دیگر به آن دارایی ایمان نداشته باشند و آن را به قیمتی که در بازار فروخته می‌شود، نخرند. « لاله‌های هلندی» در دهه ۱۵۰۰ میلادی، «کمپانی دریای جنوب» در دهه ۱۷۰۰ میلادی، و حباب سهام شرکت‌های اینترنتی در دهه ۲۰۰۰ میلادی از نمونه‌های تاریخی ترکیدن حباب هستند.</p>
    <p>بخاطر نوسان قیمتِ یک دارایی با سیاست مالی سفت و سخت، شُک‌های عرضه منظم، ناپایداری و سقوط دیگر ارزهای دیجیتال، اخلال در بازار، و امکان معامله اهرمی در بازار معامله بیت‌کوین، بارها شاهد رشد‌های صعودی در قیمت بیت‌کوین بوده‌ایم که ریزش‌های قابل‌توجهی به دنبال داشته‌اند. این روند به احتمال زیاد ادامه پیدا خواهد کرد.</p>
    <p>با درنظر گرفتن ارزش بیت‌کوین در بازه بلندمدت، محرک‌های قیمت، و ذات غیرمتمرکز بیت‌کوین، طبیعتا هرچه بیشتر مورد استفاده عموم قرار بگیرد، قیمت آن هم بالاتر خواهد رفت. برخلاف لاله‌های هلندی یا سهام شرکت‌های اینترنتی، قیمت بیت‌کوین بارها و بارها به‌دلیل اینکه افراد بیشتری در سرتاسر دنیا خریدار آن بوده‌اند، بعد از سقوط دوباره احیا شده و  به سمت بالا حرکت کرده است.</p>
    <h2 id="11">تِتِر چیست و چگونه روی بیت‌کوین اثر می‌گذارد؟</h2>
    <p>تتر یا USDT یک ارز دیجیتالی است که قرار است قیمت آن متصل به دلار آمریکا و ثابت باشد. برای این منظور شرکتی که خالق آن است، قصد دارد هر توکن از تتر را با یک دلار آمریکا در حساب شرکت پشتیبانی کند. وجود تتر کار را برای معامله‌گران ارزهای دیجیتال راحت کرده چون معیار ذهنی بیشتر مردم بر پایه دلار آمریکا است، پس وجود تتر به‌عنوان یک واسطه برای دلار آمریکا باعث شده هرکسی قادر باشد به راحتی در اغلب صرافی‌های رمزارز-به-رمزارز با دلار آمریکا معامله کند.</p>
    <p>هرچند در آوریل سال ۲۰۱۹، اداره حقوقی تِتر فاش کرد که فقط به اندازه ۷۴٪ همه تترهای در گردش، پشتوانه وجود دارد. اگر این رابطه یک-به-یک تتر با دلار از بین برود باعث سقوط قیمت تتر و در نتیجه به‌وجود آمدن یک نوسان قیمت کوتاه مدت در بیت‌کوین خواهد شد. ولی تتر رقبایی دارد که علاقه‌مند به پر کردن جایگاه آن هستند.</p>
    <h2 id="12">آیا دولت‌ها می‌توانند استفاده از بیت‌کوین را ممنوع یا شبکه آن را خاموش کنند؟</h2>
    <p>چون هیچ شرکتی مسئول بیت‌کوین نیست و سرورهای بیت‌کوین به‌صورت مرکزی مدیریت نمی‌شوند و کسانی که نرم‌افزار بیت‌کوین را اجرا می‌کنند یک تیم به‌خصوص و مشخص نیستند، پس عملاً راهی برای خاموش کردن شبکه بیت‌کوین وجود ندارد.</p>
    <p>بیت‌کوین یک نرم‌افزار اپن-سورس است که کد آن به‌صورت آزاد و رایگان روی اینترنت قابل دسترس است. خراب‌کاری و تغییر دادن آن کار بسیار مشکلی است چون تحت نظارت همگان است. هرکسی می‌تواند نرم‌افزار بیت‌کوین را دانلود و اجرا کند و بلاک‌چین بیت‌کوین را شخصاً بازبینی کند. این همان فول-نود است که هرچه تعداد آن بیشتر باشد، شبکه بیت‌کوین مستحکم‌تر خواهد شد.</p>
    <p>حکومت‌ها می‌توانند استفاده از بیت‌کوین را برای شهروندان‌شان دشوارتر کنند اما این کار برای آن‌ها تبدیل به بازی موش و گربه خواهد شد. تجربه تبدیل پول فیات به بیت‌کوین در کشوری مثل چین را در نظر بگیرید. همان‌طور که در فصل ۱ گفتیم شهروندان چینی برای تبدیل پول‌شان به ارز خارجی، محدود به سقف  ۵۰,۰۰۰ دلار آمریکا هستند، ولی با این وجود برای انتقال پول به خارج، از بیت‌کوین استفاده می‌کنند.</p>
    <p>حتی یک حکومت بزرگ و ثروتمند که حکمرانیِ پلیسی در پیش گرفته نمی‌تواند شهروندانش را از استفاده کردن از بیت‌کوین منع کند. چون شبکه بیت‌کوین پاشنه آشیل ندارد و حکومت‌ها قادر به خاموش کردن آن نیستند.</p>
    <p>بیت‌کوین از این نظر شبیه به خودِ اینترنت است. یک حکومت می‌تواند دسترسی شهروندانش را شبیه به کاری که چین با استفاده از «فایروال بزرگ چینی» می‌کند، به بخشی از اینترنت محدود کند، ولی شهروندان چینی می‌توانند با استفاده از VPN و روش‌های خلاقانه دیگر راهی برای دور زدن این فیلترها پیدا کنند. هیچ دولتی نمی‌تواند بدون مسدود کردن اینترنت، دسترسی به شبکه بیت‌کوین را محدود کند و به نظر می‌رسد بجز کره شمالی هیچ کشور دیگری حاضر نیست بهای آن را بپردازد.</p>
    <p>حکومت‌های اقتدارگرا می‌توانند تملک بیت‌کوین را غیرقانونی اعلام کنند ولی اجرای این حکم فوق‌العاده دشوار است. پنهان کردن بیت‌کوین تقریبا کار راحتی است چون ذات آن دیجیتال است. ذخیره کردن بیت‌کوین روی تلفن همراه یا یک فلش مموری یا حتی به خاطر سپردن آن، گزینه‌هایی است که پی‌بردن به آن‌ها برای حکومت بسیار دشوار است. در مقابل، کشف و مصادره طلا، ملک، سهام، و پول فیات در حساب‌های بانکی برای حکومت‌ها تقریبا آسان است.</p>
    <h2 id="13">آیا استفاده از بیت‌کوین قانونی است؟</h2>
    <p>در اکثر موارد، بله. تا آگوست سال ۲۰۱۹ میلادی مالکیت بیت‌کوین در همه جای دنیا بجز نامیبیا، الجزایر، بولیوی، عراق، مراکش، نپال، پاکستان، امارات متحده عربی و ویتنام قانونی است. از نظر قانونی، بیت‌کوین پیشرفت زیادی داشته است. در طول ۱۰ سال گذشته بیت‌کوین از پولی که خلاف‌کاران اینترنتی از آن استفاده می‌کنند به جایی رسیده که مورد تایید «صندوق بین‌المللی پول»، بعضی از اعضای کنگره ایالات متحده آمریکا و وال‌استریت قرار گرفته است.</p>
    <p>در کشور چین که حکومت بر صرافی‌های ارزهای دیجیتال کنترل پلیسی اعمال می‌کند و خلق توکن‌های جدید ممنوع است، بیت‌کوین یک داراییِ دیجیتالیِ قانونی است. حتی در ایران، استخراج بیت‌کوین یک صنعت معتبر و قانونی است.</p>
    <p>دولت‌ها در بیشتر کشورهای قاره آفریقا، موضع عمومی در این مورد ندارند. در کشورهایی مثل نیجریه و کنیا مقامات رسمی به مردم هشدار می‌دهند که نباید از آن استفاده کنند ولی هیچگونه قانونی مبنی بر ممنوعیت آن هم وجود ندارد. کشور آفریقای جنوبی در حال حاضر تنها کشوری است که بیت‌کوین در آنجا رسما پذیرفته می‌شود و قانونی است.</p>
    <p>در کانادا و ایالات متحده و اروپا هم تملک و استفاده کردن از آن قانونی است.</p>
    <p>چند کشور دیگر مثل ژاپن، مالتا، فیلیپین و تایلند چهارچوب‌های مشخصی برای اعطای مجوز به صرافی‌های ارزهای دیجیتالی تدوین کرده‌اند.</p>
    <p>پیامدهای مالیاتی بیت‌کوین از هر موضوع دیگری پیچیده‌تر است و بستگی به این دارد که دولت‌ها بیت‌کوین را در چه گروهی طبقه‌بندی می‌کنند. اگر بیت‌کوین توسط مراجع مالیاتی یک کشور‌ جزو دسته دارایی قرار بگیرد، صاحبان آن باید مثل یک واحد آپارتمان وقتی آن را می‌خرند یا می‌فروشند یا وقتی قیمت آن بالا و پایین می‌رود، مالیات پرداخت کنند.</p>
    <p>اگر روزی همه حکومت‌های کشورهای دنیا بخواهند استفاده از بیت‌کوین را ممنوع کنند، به احتمال زیاد نمی‌توانند به یک توافق مشترک برسند. حتی اگر بعضی از کشورها موفق شوند آن را ممنوع کنند، کشورهای دیگر پا پیش خواهند گذاشت و از ماینرها و کارآفرینان و معامله‌گران بیت‌کوین استقبال خواهند کرد. اشخاص با استعداد و ثروت افراد به کشورهایی سرازیر می‌شود که قوانین سازگارتری با بیت‌کوین دارند و این امر باعث می‌شود بقیه کشورها در سیاست‌هایشان تجدید نظر کنند.</p>
    <h2 id="14">آیا استخراج بیت‌کوین هَدر دادن انرژی است و به محیط زیست آسیب می‌رساند؟</h2>
    <p>تا ژوئن سال ۲۰۱۹، شبکه بیت‌کوین سالانه حدود ۷۳ تراوات-ساعت برق مصرف می‌کند. کمی بیشتر از مصرف سالانه برق کشور اتریش یعنی ۶۹ تراوات-ساعت و خیلی خیلی کمتر از مصرف سالانه پرمصرف‌ترین کشورهای دنیا یعنی چین به اندازه ۶,۱۰۰ تراوات-ساعت و مصرف سالانه ایالات متحده به اندازه ۳,۹۰۰ تراوات-ساعت.</p>
    <p>منتقدان به میزان مصرف بیت‌کوین اشاره می‌کنند و معتقدند خیلی بالا است. در‌واقع این نقد وارد است، اما به این معنی این نیست که بیت‌کوین انرژی هَدر می‌دهد یا برای محیط زیست خطرناک است. منبع انرژی برقی که استخراج‌کنندگان بیت‌کوین معمولا از آن استفاده می‌کنند و ارزشی که بیت‌کوین بوجود می‌آورد، می‌تواند برای درک بهتر موضوع به ما کمک کند.</p>
    <h3 id="14-1">جلوگیری از هَدر رفتن انرژی از راه استخراج بیت‌کوین</h3>
    <p>استخراج بیت‌کوین می‌تواند موجب مصرف بهینه اضافه ظرفیت نیروگاه‌ها شود. صنعت استخراج هم سیار است، هم حاشیه سود پایینی دارد. بنابراین شرکت‌های فعال در این حوزه امکان و انگیزه لازم برای جستجوی برق ارزان را دارند. معمولاً برق ارزان در مکان‌های دور از دسترس پیدا می‌شود که در آنجا از همه ظرفیت تولید استفاده نمی‌شود.</p>
    <p>بیشترین استخراج کنندگان بیت‌کوین در چین مستقر هستند که در آنجا نیروگاه‌های برق مجموعاً ۲۰۰ تراوات-ساعت برق اضافی تولید می‌کنند. بزرگترین مرزعه باتری جهان فقط قادر به ذخیره ۰/۵٪  از آن است، پس این مقدار انرژی را نمی‌توان جایی ذخیره، و به سادگی به نقاط دور منتقل کرد و عملاً بلااستفاده می‌ماند. بجای هَدر دادن این انرژی، نیروگاه‌ها می‌توانند آن را با استفاده از دستگاه‌های استخراج، به بیت‌کوین تبدیل کنند. این موضوع هرجایی از دنیا که مقدار انرژی تولید شده از مقدار مصرف بیشتر است، صدق می‌کند. </p>
    <h3 id="14-2">وابستگی صنعت استخراج بیت‌کوین به انرژی‌های تجدید پذیر</h3>
    <p>امروزه انرژی مصرفی در صنعت استخراج بیت‌کوین از انرژی‌های تجدیدپذیر که کمترین ضرر را به محیط زیست می‌رسانند تأمین می‌شود. بر اساس آخرین برآوردها، حدود ۷۵٪ انرژی استخراج بیت‌کوین از آب، خورشید، باد، یا انرژی گرمایش زمین تأمین می‌شود. حدود ۵۰٪ از استخراج بیت‌کوین با استفاده از انرژی‌های تجدیدپذیر، فقط در یک بخش چین و با استفاده از برق تولید شده با انرژی سدها انجام می‌پذیرد.</p>
    <p>نیروگاه‌های آبی ظرفیت تولید برق بالایی دارند ولی این ظرفیت غالباً بلا استفاده می‌ماند. استخراج بیت‌کوین از این اضافه ظرفیت استفاده می‌کند چون مراکز استخراج می‌توانند در کنار نیروگاه‌های برق احداث شوند و از هزینه‌های اضافی انتقال برق جلوگیری کنند. درآمد حاصل شده از استخراج بیت‌کوین می‌تواند به گسترش تحقیقات و سودآورتر شدن تولید برق با استفاده از انرژی آب منجر شود و دیگران را به استفاده از آن ترغیب کند.</p>
    <p>صنعت استخراج بیت‌کوین همچنین می‌تواند مشوقی باشد برای استفاده هرچه بیشتر از انرژی تولید شده از خورشید، باد و گرمایش زمین.</p>
    <h3 id="14-3">صنعت استخراج موجب خلق یک پول مطمئن و قابل دسترس برای همگان می‌شود</h3>
    <p>ماینرها امنیت شبکه بیت‌کوین را تأمین می‌کنند. همان‌طور که در فصل ۲ توضیح دادیم، تقلب برای ماینرها خیلی گران تمام می‌شود چون آن‌ها برای یافتن اعداد نادری که منجر به ساخته شدن بلاک‌های معتبر می‌شود، برق زیادی مصرف می‌کنند. هرچه تعداد ماینرها در شبکه بیت‌کوین بیشتر شود، امکان حمله به آن هم مشکل‌تر می‌شود. انرژی صرف شده برای تأمین امنیت شبکه بیت‌کوین را با هزینه لازم برای ساخت و نگهداری از یک گاوصندوق که از ۲۰۰ میلیارد دلار دارایی با‌ ارزش نگهداری می‌کند مقایسه کنید.</p>
    <p>بیت‌کوین ممکن است برای فردی که در کشورهای پیشرفته زندگی می‌کند، یک گزینه از گزینه‌های متعدد مالی باشد ولی برای کسانی که در دیگر نقاط دنیا زندگی می‌کنند خدمات مالی مثل ApplePay یا Venmo فراهم نیست. اگر مصرف برق صنعت استخراج بیت‌کوین را هَدر دادن انرژی بدانیم، درواقع انگار کاربردی که برای افراد محروم از تکنولوژی فراهم می‌کند را نادیده گرفته‌ایم. بخشی از این انرژی صرف پردازش تراکنش‌های افرادی می‌شود که حساب بانکی یا مدارک هویتی ندارند، یا نمی‌خواهند فعالیت‌های مالی‌شان تحت نظارت شدید دولت‌ها باشد. ممکن است کارایی کارت اعتباری در کشوری مثل ایالات متحده از بیت‌کوین بیشتر باشد، اما برای یک کارگر مهاجر ساکن شهر دبی یا یک ایرانی که زیر سایه تحریم‌های سازمان ملل زندگی می‌کند، قابل استفاده نیست.</p>
    <h3 id="14-4">مصرف انرژی و نوآوری در تکنولوژی</h3>
    <p>بیت‌کوین نوآوری بزرگی است و سیستم مالی رایج دنیا نمی‌تواند چنین امکاناتی را برای مردم فراهم کند. از نظر تاریخی تکنولوژی‌های جدید جایگزین سیستم‌های قدیمی می‌شوند و از آن‌ها پرمصرف‌ترند. برای نمونه اثر استفاده از خودرو بر اسب، اثر بیمارستان امروزی در مقابل چادرهایی که در فضای باز برپا می‌شدند، اثر ماشین لباس‌شویی بر شستشوی دستی، اثر فریزر بر جعبه یخی، اثر لامپ الکتریکی بر لامپ روغنی را در نظر بگیرید. هزینه الکتریسیته نوآوری‌های جدید در برابر اثر مثبتی که بر کیفیت زندگی می‌گذارند، ناچیز است. هرچه تمدن پیشرفت می‌کند، سرانه مصرف انرژی هم بالاتر می‌رود. نوآوری باعث پیشرفت جامعه می‌شود و باید بهای آن را پرداخت کرد. بهای در اختیار داشتن یک سیستم مالی در دسترس و امن، مصرف بالای انرژی است. بیت‌کوین انرژی زیادی مصرف می‌کند ولی در عین حال موجب پیشرفت در فن‌آوریِ انرژی‌های تجدیدپذیر می‌شود. بیت‌کوین ارزش بالایی برای همه مخصوصاً برای فقیران و محرومان فراهم می‌کند و جایگزین یک سیستم قدیمی می‌شود که در حال حاضر حتی بیشتر از آن انرژی مصرف می‌کند.</p>
    <h2 id="15">ممکن است کسی بتواند شبکه بیت‌کوین را با استفاده از یک اَبَر کامپیوتر یا یک کامپیوتر کوانتومی هَک کند؟</h2>
    <p>روی کاغذ بله، یک نفر با توان پردازشی کافی می‌تواند به شبکه بیت‌کوین حمله کند ولی در عمل این کار بسیار دشوار است.</p>
    <p>این فرد با احتساب توان پردازشیِ سخت‌افزارهای امروزی باید بیشتر از ۱ میلیارد دلار برای تهیه ادوات استخراج هزینه کند که برای کار کردن به انرژی تولیدی ۸ نیروگاه برق-آبی نیاز دارند. در حالی که اگر او این تشکیلات را صرفاً برای استخراج بیت‌کوین و نه حمله به شبکه به‌کار گیرد، سود خوبی نصیبش خواهد شد. پس چنین کاری از نظر اقتصادی غیرمنطقی است.</p>
    <p>در زمان نوشته شدن این مطلب:</p>
    <ol>
        <li>کامپیوترهای کوانتومی نسبت به کامپیوترهای مرسوم، چندین برابر کُندترند.</li><br>
        <li>ساختن کامپیوترهای کوانتومی به شدت گران است و بخاطر همین مساله تا مدت‌ها ساخت آن‌ها صرفه اقتصادی نخواهد داشت.</li>
        <li>
            <p>الگوریتم‌های کوانتومی شناخته شده امروزی یک جهش بزرگ در صنعت کامپیوترهای کوانتومی هستند، ولی همچنان برای شکستن رمزنگاری استفاده شده در بیت‌کوین، باید میلیاردها از این کامپیوترها برای میلیاردها سال کار کنند.</p>
            <p>حتی اگر دانشمندان الگوریتم‌های کوانتومی جدیدی ابداع کنند که قدرت شکستن رمزنگاری مدرن را داشته باشد، می‌توان از روش‌های رمزنگاری جدیدی در بیت‌کوین استفاده کرد که در مقابل الگوریتم‌های کوانتومی مصون هستند.</p>
            <p>به عبارت دیگر، جامعه کاربران و توسعه‌دهندگان بیت‌کوین قادرند همیشه یک قدم از حمله کامپیوترهای کوانتومی جلوتر باشند. هرچند جامعه بیت‌کوین باید نسبت به احتمال رخ دادن حمله‌های بزرگ در شبکه بیت‌کوین هوشیار باشد، ولی برای کاربران معمولی جای نگرانی نیست.</p>
        </li>
    </ol>
    <h2 id="16">بیت‌کوین چطور می‌تواند غیرمتمرکز بماند؟</h2>
    <p>یکی از مهم‌ترین ویژگی‌های بیت‌کوین این است که هرکسی می‌تواند یک نسخه از دفترکل بیت‌کوین را که سابقه تک تک تراکنش‌های شبکه را در درون خود دارد، دانلود کند و خودش سوابق تراکنش‌ها را بازبینی و از درستی آن اطمینان پیدا کند.</p>
    <p>این کاری است که یک فول-نود انجام می‌دهد. هرچه راه‌انداختن و نگهداری از این فول-نودها برای کاربران راحت‌تر باشد، مقاومت شبکه بیت‌کوین در مقابل سانسور بالاتر خواهد رفت. اگر شبکه بیت‌کوین مجبور باشد به فول-نودهای چند شرکت بزرگ یا تعداد کمی از افراد ثروتمند تکیه و اعتماد کند، آن‌ها ممکن است با هم تبانی کنند و سابقه تراکنش‌ها را تغییر دهند یا بیت‌کوین دیگران را به سرقت ببرند. هر کاربر با راه‌انداختن یک فول-نود می‌تواند همه چیز در شبکه بیت‌کوین را شخصا بازبینی کند و نیازی به اعتماد کردن به دیگران ندارد. اگر پیش‌نیاز راه انداختن فول-نود، سرور گران‌قیمت یا اینترنت پرسرعت باشد، افراد فقیر چاره‌ای جز اعتماد کردن به دیگران ندارند و طبیعتا شبکه حول کشورهای ثروتمند و کسب و کارهای پیشرو در فن‌آوری تمرکز پیدا خواهد کرد.</p>
    <p>خوشبختانه چون راه‌انداختن فول-نود به ملزومات خاصی نیاز ندارد، هزاران هزار کاربر در سرتاسر دنیا که هیچ آشنایی با همدیگر ندارند، همواره قادرند بلاک‌چین بیت‌کوین را بازبینی و تأیید کنند. علاوه بر این  هرچه فول-نودهای سخت‌افزاری و آماده به کار بیشتر و بیشتری به بازار عرضه شوند، راه‌اندازی فول-نود برای افرادی که دانش فنی ندارند امکان‌پذیرتر می‌شود. در حال حاضر چندین متخصص علوم کامپیوتر و ریاضیدان در موسساتی چون MIT و Stanford در حال طراحی روش‌هایی هستند که به هرکس اجازه می‌دهد روی گوشی تلفن همراهش یک فول-نود اجرا کند و این مساله در نهایت به غیرمتمرکز شدن هرچه بیشتر شبکه بیت‌کوین کمک خواهد کرد.</p>
    <h2 id="17">آیا بیت‌کوین از حریم خصوصی حفاظت می‌کند؟</h2>
    <p>یکی تصور غلط و رایج این است که تراکنش‌های شبکه بیت‌کوین ناشناس هستند. اما حقیقت ماجرا این است که می‌توان با نام مستعار و نه کاملاً ناشناس از بیت‌کوین استفاده کرد و با کمی تجزیه و تحلیل روی تراکنش‌های افراد، می‌توان به هویت آن‌ها پِی برد. یک کاربر بیت‌کوین می‌تواند با هشیاری و رعایت کردن نکات امنیتی، تراکنش‌هایش را به صورتی مخفی کند که ردگیری آن‌ها مشکل باشد. هرچند دولت‌ها یا شرکت‌هایی که در این زمینه تخصص دارند، می‌توانند با تخصیص زمان و منابع مورد نیازِ کافی، همچنان افراد و تراکنش‌های آن‌ها را در شبکه بیت‌کوین ردگیری کنند.</p>
    <p>(درحال‌حاضر سرویس‌های جدیدی در قالب کیف‌پول، خدمات تأمین حریم خصوصی و تراکنش‌های ناشناس برای بیت‌کوین ارائه می‌دهند. خوانندگان این مطلب باید هشیار باشند و قبل از استفاده از این سرویس‌ها تحقیق جامع و کاملی درباره این موضوع انجام بدهند. کیف‌پول‌های «سامورایی» و «واسابی» در حال‌حاضر از معروف‌ترین فراهم‌کنندگان سرویس «کوین‌جوین» هستند. - م)</p>
    <p>گذشته از این مسائل بیت‌کوین نسبت به سیستم‌های پرداختِ موجود، حریم خصوصی بیشتری برای کاربرانش فراهم می‌کند. صورت‌حساب‌های آنلاین را می‌توان بدون فاش کردن اطلاعات خصوصی مثل نام خریدار یا حساب بانکی و آدرس او پرداخت کرد. این، از سیستم بانکی رایج خیلی بهتر است که در آن هر روز دولت‌ها، شرکت‌های بزرگ، و فروشندگان به اطلاعات افراد دسترسی پیدا می‌کنند و آن را با دیگران به اشتراک می‌گذارند، می‌فروشند، یا اطلاعات خصوصی آن‌ها را فاش می‌کنند.</p>
    <p>تکامل مداوم و برنامه‌ریزی شده بیت‌کوین، مثل «شبکه لایتنینگ»، «تَپ‌روت» و« امضای الکترونیکی شنور» (نام تکنولوژی‌هایی که قرار است در آینده به پروتکل بیت‌کوین اضافه شود. – م) امکان تراکنش‌های خصوصی بیت‌کوین را ارزان‌تر و آسان‌تر می‌کنند. بیت‌کوین پتانیسل تبدیل شدن به یک تکنولوژی فوق‌العاده برای تأمین حریم خصوصی را دارد که موجب خواهد شد کنترل و زیرنظر قراردادن مسائل مالی عموم مردم برای دولت‌ها و شرکت‌های بزرگ به‌شدت دشوار شود.</p>
    <p>در اوایل کارِ اینترنت هم، اطلاعات شبکه به‌صورت عمومی و رمزنگاری نشده منتقل می‌شد. وقتی کاربران و کسب و کارها به تراکنش‌های خصوصی‌تری احتیاج پیدا کردند، مهندسان لایه‌هایی بر روی اینترنت اضافه کردند. ارتباطات امن و خصوصی در حال حاضر به‌وسیله اپلیکیشن‌های پیام‌رسان که به‌صورت خودکار پیام‌های رمزنگاری شده ارسال می‌کنند، امکان‌پذیر است. بیت‌کوین هم روش مشابهی پیش گرفته است.</p>
    <h2 id="18">بیت‌کوین چطور می‌تواند نیازهای ۷ میلیارد نفر را برطرف کند؟</h2>
    <p>در سال ۱۹۸۹ میلادی که شبکه جهانی وِب ابداع و بر بستر شبکه اینترنت به‌کار گرفته شد، کسی حتی تصورش را هم نمی‌کرد از نظر فنی امکان تبادل عکس بین کاربران این شبکه وجود داشته باشد، چه برسد به ویدیو. با گسترش و پیشرفت تکنولوژی، اینترنت امروزه به جایی رسیده است که می‌توان اپلیکیشن‌هایی مثل اشتراک‌گذاری ویدیو و ویدیو کنفرانس را که حجم داده بالایی مصرف می‌کنند، بر روی آن اجرا کرد. در هر دقیقه ۳۰۰ ساعت ویدیو فقط روی سایت یوتوب آپلود، و روزی ۵ میلیارد ویدیو توسط کاربران دیده می‌شود. برای توسعه بیت‌کوین هم راه‌های زیادی وجود دارد.</p>
    <p>در حال حاضر ظرفیت بیت‌کوین از طریق شبکه لایتنینگ تقویت می‌شود. شبکه لایتنینگ علاوه بر بالا بردن حریم خصوصی تراکنش، باعث افزایش ظرفیت شبکه بیت‌کوین می‌شود.</p>
    <p>شبکه لایتنیگ می‌تواند میلیون‌ها تراکنش بیت‌کوین را در هر ثانیه پردازش کند. بیت‌کوین در مسیری قرار دارد که ظرفیت آن به‌صورت تصاعدی رشد می‌کند، در حالیکه سیستم سنتی پرداخت ویزا خطی و صرفاً با اضافه کردن سخت‌افزارهای جدید ارتقا می‌یابد. بیت‌کوین می‌تواند انقلابی در نظام پرداخت پدید آورد و با استفاده از امکان پرداخت‌های خُرد، به کوچکی ۱/۱۰۰۰ ساتوشی، موجب بوجود آمدن محصولات جدیدی شود.</p>
    <p>با استفاده از ترکیب تراکنش‌هایی که بر روی شبکه بیت‌کوین انجام می‌شوند و محتاطانه، کُند، فوق امن و مقاوم در برابر سانسور هستند، و تراکنش‌هایی که بر بستر شبکه لایتنینگ و به‌صورت دسته‌ای، آنی، و ارزان هستند، بیت‌کوین می‌تواند تبدیل به یک سیستم پرداخت جهانی شود. این چشم‌اندازی است که باید به دنبال آن برویم،‌ چون باعث می‌شود قدرت مالی هرچه بیشتر از دستان دولت‌ها و شرکت‌های بزرگ خارج شود و دوباره به دست مردم بازگردد.</p>
    <p>در حال حاضر تصور اینکه بیت‌کوین بتواند نیازهای میلیاردها نفر را برآورده کند کمی دشوار است. همان‌طور که ارسال ویدیو به میلیاردها نفر روی اینترنت ناممکن به نظر می‌رسید.</p>
    <h2 id="19">آیا نابرابری ثروت در بیت‌کوین وجود دارد؟</h2>
    <p>افرادی که در مراحل اولیه بیت‌کوین حاضر بودند، فرصت داشتند تعداد زیادی بیت‌کوین جمع کنند. هرچند اطلاعات بلاک‌چین نشان می‌دهد تعداد زیادی از این افراد، بیت‌کوین‌شان را در طول سال‌های ۲۰۰۹ تا ۲۰۱۲ فروخته‌اند. خیلی از خریدارانی که در سال ۲۰۱۱ بیت‌کوین ۱ دلاری خریدند، چند ماه بعد آن را ۴ دلار فروختند یا چند ماه بیشتر صبر کردند و ۳۰ دلار فروختند.</p>
    <p>خیلی از این افراد جرأت نداشتند در خلال نوسان‌های قیمتی شدید روزهای اول بیت‌کوین در بازار باقی بمانند، یا کلید‌های خصوصی و در نتیجه بیت‌کوین‌هایشان را برای همیشه از دست دادند. آن‌هایی که باقی ماندند از همان روز اول از آن پشتیبانی کردند و به پتانسیل بیت‌کوین برای تغییر دنیا اعتقاد واقعی داشتند. امروزه چند هزار آدرس بیت‌کوین هستند که اکثر بیت‌کوین موجود در آن‌ها ذخیره شده است. بعضی از این آدرس‌ها متعلق به  افرادی است که بی‌نهایت ثروتمندند. بیشتر آن‌ها شرکت‌هایی مثل بایننس و کوین‌بیس هستند که از آن آدرس‌ها برای ذخیره ثروت ده‌ها هزار مشتری خود استفاده می‌کنند. از آنجا که هیچ‌گونه رابطه مستقیمی بین آدرس‌ها و کاربران وجود ندارد، توزیع دقیق ثروت به راحتی قابل تشخیص نیست.</p>
    <p>بیت‌کوین مشکل نابرابری اقتصادی را حل نخواهد کرد. هرکس این را بگوید، خلاف واقعیت گفته است. اما به‌عنوان ابزاری دردسترس همگان، فرصتی عادلانه برای پس‌انداز درآمد مردم جهان فراهم می‌کند که برخلاف سیستم‌های مالی رایج در جهان از دستبرد دولت‌ها مصون است.</p>
    <h2 id="20">اگر فقط ۲۱ میلیون بیت‌کوین وجود داشته باشد، چطور همه مردم جهان می‌توانند از آن استفاده کنند؟</h2>
    <p>واحد اسکناس‌های رایج دنیا معمولا به ۱۰۰ زیر واحد شکسته می‌شود و اسم آنها عموما  «پِنی» یا «سِنت» است. دلار آمریکا و یورو هرکدام می‌توانند به ۱۰۰ سِنت شکسته شوند، واحد پول چین می‌تواند به ۱۰ جائو یا ۱۰۰ فِن و پول چکسلواکی به ۱۰۰ هالِر.</p>
    <p>از سوی دیگر بیت‌کوین را می‌توان به ۱۰۰,۰۰۰,۰۰۰ واحد کوچکتر تقسیم کرد. کوچکترین واحد بیت‌کوین ساتوشی نام دارد که از اسم خالق آن گرفته شده است.</p>
    <p>بنابراین عرضه کل بیت‌کوین ۲,۱۰۰,۰۰۰,۰۰۰,۰۰۰,۰۰۰ ساتوشی خواهد بود. این رقم تقسیم‌پذیرتر از دلار آمریکا با جمع نقدینگی ۱,۵۰۰,۰۰۰,۰۰۰,۰۰۰,۰۰۰ سنت، در زمان نگارش است. بخش‌پذیری بیت‌کوین برابر یا حتی بیشتر از دلار آمریکا است.</p>
    <p>فرض کنید بخواهیم همه ساتوشی‌های موجود را به تساوی بین ۷ میلیارد جمعیت دنیا تقسیم کنیم، در نتیجه ۳۰۰,۰۰۰ ساتوشی معادل ۰/۰۰۳ بیت‌کوین به هرنفر خواهد رسید. بنابراین  اگر روزی بیت‌کوین تبدیل به پول رایج جهان شود به نظر می‌رسد برای انجام فعالیت‌های مالی مردم دنیا به اندازه کافی بخش‌پذیر باشد.</p>
    <h2 id="21">من استطاعت خرید بیت‌کوین را ندارم. قیمت آن خیلی بالاست!</h2>
    <p>بیت‌کوین به واحدهای کوچکتری تقسیم می‌شود، بنابراین می‌توان یک بخش کوچکی از آن را خریداری کرد. در زمان نگارش می‌توان با ۵۰۰,۰۰۰ تومان، ۰/۰۰۱۸ بیت‌کوین معادل ۱۸۰,۰۰۰ ساتوشی خریداری کرد.</p>
    <h2 id="22">چگونه می‌توانم بیت‌کوین بدست بیاورم؟</h2>
    <p>راه‌های اصلی کسب بیت‌کوین شامل موارد زیر است:</p>
    <ol>
        <li><a href="#22-1">استخراج کردن</a></li><br>
        <li><a href="#22-2">خریدن</a></li><br>
        <li><a href="#22-3">در ازای دستمزد</a></li><br>
    </ol>
    <h3 id="22-1">استخراج</h3>
    <p>در حال حاضر حاشیه سود استخراج بیت‌کوین بسیار پایین است. شبیه به صنعت استخراج طلا نیاز به ابزار، ارتباطات صنعتی، و دانش تخصصی در زمینه سودآوری، سال‌ها تجربه، و میلیون‌ها دلار سرمایه دارد. برای همین، صنعت استخراج بیت‌کوین تبدیل به تجارتی برای شرکت‌های بزرگ با منابع و دانش زیاد شده است، و اشخاص بی‌تجربه نخواهند توانست از آن سودی کسب کنند. برای افراد تازه‌وارد گزینه‌های خرید و دریافت در ازای دستمزد، به صرفه‌تر از گزینه استخراج هستند.</p>
    <h3 id="22-2">خریدن</h3>
    <p>راه‌های زیادی برای خرید بیت‌کوین وجود دارد. بعضی از آن‌ها از بقیه خصوصی‌تر هستند. خرید از خودپردازهای بیت‌کوین و مبادله بی‌واسطه، هم سرعت بالایی دارد و هم تقریباً خصوصی است.</p>
    <p>سرمایه‌گذاران می‌توانند در صرافی‌های آنلاین ثبت‌نام کنند و باید مدارک هویتی خود را برای آن‌ها ارسال کنند. فرآیند احراز هویت از چند دقیقه تا چند روز طول می‌کشد. این شرکت‌ها شبیه به بانک عمل می‌کنند و از بیت‌کوین و پول فیات مشتریان‌شان نگهداری می‌کنند. استفاده از آن‌ها به قیمت از دست دادن حریم خصوصی تمام می‌شود، ولی مشتریان آن‌ها می‌توانند بعد از خرید بیت‌کوین آن را به کیف‌پول‌های شخصی خود منتقل و از مالکیت آن اطمینان حاصل کنند.</p>
    <h3 id="22-3">در ازای دستمزد</h3>
    <p>هرکسی می‌تواند با استفاده از یک کیف پول بیت‌کوین یا لایتنینگ به‌صورت مستقیم در ازای فروش کالا یا خدمات، بیت‌کوین دریافت کند. کارمندان می‌توانند بخشی از حقوق‌شان را به‌جای پول فیات به‌صورت بیت‌کوین دریافت کنند.</p>
    <h2 id="23">چگونه از یک کیف‌پول بیت‌کوین استفاده کنم؟</h2>
    <p>انواع مختلفی از کیف‌پول‌های بیت‌کوین وجود دارد.کیف‌پول‌های نرم افزاری قابل نصب روی کامپیوتر و موبایل، کیف‌پول‌های سخت‌افزاری، و کیف‌پول‌های قابل دسترس به‌صورت وب‌سایت‌های آنلاین. هرکدام از آن‌ها از نظر امنیت، راحتی در استفاده، و رعایت حریم خصوصی ضعف و قوت‌هایی دارند که کاربران باید آن‌ها را بررسی کنند.</p>
    <p>یک راه نسبتا امن برای ذخیره بیت‌کوین، استفاده از کیف‌پولی است که اختیار تام بیت‌کوین‌ها را به دست صاحبش می‌سپارد. در همین حال راحت‌ترین راه برای شروع این است که یک کیف‌پول رایگان روی تلفن همراه نصب شود. برخی از این نوع کیف‌پول‌ها هم در بخش منابع تکمیلی فهرست شده‌اند.</p>
    <p>اولین کار بعد از نصب و راه‌اندازی یک کیف‌پولِ بیت‌کوین، ساختن یک نسخه پشتیبان است که به «کلمات بازیابی» (کلماتی که اطلاعات موردنیاز برای بازیابی کیف پول بیت‌کوین در آن‌ها ذخیره شده است. تعداد این کلمات معمولاً ۱۲ یا ۲۴ کلمه است. - م) معروف هستند. اگر به هر دلیلی کیف‌پول از بین برود می‌توان از این کلمات برای بازسازی مجدد آن استفاده کرد. معمولاً آن‌ها را روی یک تکه کاغذ  می‌نویسند. کیف‌پول با استفاده از این کلمات به‌طور کامل بازیابی می‌شود، پس باید در یک جای امن از آن‌ها نگهداری کرد. با این کلمات باید مثل شمش طلا یا الماس رفتار کرد و در حفظ آن‌ها کوشید چون ارزش قابل‌توجهی دارند. با پیشرفت فن‌آوری، کیف‌پول‌های جدید بر سهولت در استفاده، کاربرد، امنیت، و رعایت حریم خصوصی تمرکز خواهند کرد.</p>
    <p>یک کیف‌پول بیت‌کوین بعد از راه‌اندازی اولیه می‌تواند یک آدرس منحصر به فرد به ازای هر تراکنش بسازد. این روش با روش معمول پرداخت‌های بانکی که هر مشتری فقط یک شماره حساب دارد، متفاوت است. بیت‌کوین با استفاده از این آدرس‌های منحصربه‌فرد مربوط به کیف‌پول کاربران، بهتر می‌تواند از حریم خصوصی آن‌ها محافظت کند.</p>
    <p>همان‌طور که در قسمت «‌<a href="#7">چرا صرافی‌های بیت‌کوین هَک می‌شوند؟</a>» شرح دادیم، اگر سرمایه‌گذاران بیت‌کوین‌هایشان را در صرافی‌هایی آنلاین نگهداری کنند در معرض خطر هَک شدن خواهند گرفت. برداشت و انتقال بیت‌کوین‌ها به کیف‌پول شخصی بعد از خرید، این ریسک را از بین می‌برد.</p>
    <p><a href="https://bitcoind.me/blobs/books/ketabe-koochake-bitcoin-farsi.pdf">منبع: کتاب کوچک بیت‌کوین. ترجمه شده توسط وبسایت منابع فارسی بیت‌کوین</a></p>
    <small>توجه داشته باشید این مقاله کپی از فصل "سوال و جواب درباره بیتکوین" از کتاب "کتاب کوچک بیتکوین" ترجمه شده توسط وبسایت <a href="https://bitcoind.me">منابع فارسی بیتکوین</a> می باشد. اما به جهت جلوگیری از گیج شدن خواننده، اشاره ها به سایر مطالب کتاب تصحیح شده اند.</small>
</div>
